+++
title = "„Łatwo znaczy prosto, czyli informacja łatwa do zrozumienia” – polsko-niemieckie warsztaty „tekstu łatwego”" 
date = "2017-08-30"

lang = "pl"
groups = ["nowosc"]
+++

Stowarzyszenie im. Richarda Straussa zaprasza do udziału w warsztatach edukacyjnych dotyczących „języka łatwego”.
Ktoś zapyta, co to takiego? To prostsza forma komunikacji, mniej skomplikowana i bardziej zrozumiała.
Wiele tekstów, które czytamy na co dzień – od  pism urzędowych, umów, zasad korzystania z transportu publicznego po ulotki informacyjne, przepisy kuchenne i codzienną prasę jest formułowanych tak, że często mamy trudności z ich zrozumieniem. Nie trzeba wiele, by teksty te stały się zrozumiałe. Nad tym właśnie – wedle jakich zasad uczynić teksty bardziej zrozumiałymi i dostępnymi – będziemy wspólnie pracować w doborowym polsko-niemieckim towarzystwie ekspertów.

Warsztaty poprowadzą doświadczone specjalistki „łatwego języka” z najstarszej organizacji niemieckiej zajmującej się tą tematyką – Netzwerk Leichte Sprache eV.: Gisela Holtz i Gabi Zehe. Dodajmy, że ta właśnie organizacja ustaliła reguły dla „łatwego” języka niemieckiego. Zapewniamy podczas zajęć tłumaczenie konsekutywne.

Z polskiej strony partnerem projektu jest najbardziej doświadczona we wprowadzaniu i popularyzowaniu „języka łatwego” w Polsce  organizacja: Polskie Stowarzyszenie na rzecz Osób z Niepełnosprawnością Intelektualną. Ekspertkami prowadzącymi warsztaty są: Barbara Abramowska oraz Karolina Makowiecka. 
Na warsztaty złożą się wprowadzenie do tematyki, prezentacje teoretyczne oparte na doświadczeniach niemieckich i polskich oraz zajęcia praktyczne z tekstami i grafiką. Ważną częścią będzie wymiana  doświadczeń i wspólne poszukiwania tematów „do upraszczania”, pierwsze kroki w czynieniu informacji „jasną”.
To jedna z niewielu okazji w Polsce, by zaznajomić się z podstawami, regułami oraz korzyściami „języka łatwego” w praktyce.

Bezpłatne dwudniowe warsztaty odbędą się w trzech miastach – Warszawie (11-12 września 2017), Wrocławiu (13-14 września) i Opolu (15-16 września). Zapraszamy szczególnie osoby ze środowisk osób z niepełnosprawnościami intelektualnymi, niedowidzących, niesłyszących; pracowników opieki socjalnej, przedstawicieli organizacji pozarządowych, nauczycieli i dziennikarzy, urzędników, a także wszystkich, którzy chcieliby dowiedzieć się więcej o tym społecznie potrzebnym narzędziu komunikacji.
Zapisy przyjmowane są do 6 września na adres mailowy: latwytekst.warsztaty@gmail.com (otrzymanie każdej wiadomości zostanie potwierdzone). Udział w szkoleniu jest bezpłatny.

Projekt jest współfinansowany przez Fundację Współpracy Polsko-Niemieckiej, Fundację PZU oraz Gminę Wrocław.

Serdecznie zapraszamy!

Warszawa, 11-12 września, Mediateka START – META

Wrocław, 13-14 września 2017, Wrocławskie Centrum Wspierania Organizacji Pozarządowych Sektor 3 

Opole, 15-16 września 2017, Muzeum Śląska Opolskiego

latwytekst.warsztaty@gmail.com

facebook.com/latwytekst

www.fwpn.pl

www.fundacjapzu.pl

www.wroclaw.pl
