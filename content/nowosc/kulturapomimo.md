+++
title = "Kuluta - pomimo ciemności i ograniczeń" 
date = "2018-08-31"

lang = "pl"
groups = ["nowosc"]
+++

Spotkanie w szczególnym wydaniu i miejscu: osadzeni poznają twórczość i osoby z innymi „ograniczeniami wolności”, niezawinionymi przez nich. Osoby pozbawione wolności spotykają niewidomych artystów. 

Pięcioro aktorów niewidomych i niedowidzących z Teatru Aktora Niewidomego ITAN pod wodzą znakomitego aktora i reżysera, etatowego „czarnego charakteru” polskiego filmu, Artura Dziurmana będzie pracowało z osadzonymi w aresztach. Te niecodzienne warsztaty teatralno-integracyjne odbyły się w dniach 2 - 4 września br. w Zakładzie Karnym w Krakowie i odbędą się 10 - 12 września br. w Oddziale Zewnętrznym w Turawie Aresztu Śledczego w Opolu.

Artur Dziurman, reżyser, zarazem twórca teatru i aktorzy ITAN-a sięgną do fragmentów swoich spektakli, m.in. do Brata naszego Boga, Czarnej Damy czy Alicji w krainie czarów. Powstanie też dokument filmowy, realizowany podczas zajęć przez studentów Szkoły Filmowej Mastershot z Wrocławia. Pierwsze spotkanie osadzonych i niewidomych artystów będzie miało miejsce przy projekcji filmu dokumentalnego „Wykluczeni” o tychże artystach z ITAN-a, dla niektórych może to być pierwszy kontakt z człowiekiem, który nie widzi, pierwsza lekcja „nieznanego”…

Projekt jest autorską koncepcją, powstałą w konsultacji z wychowawcami w zakładach karnych i artystami, praktykami pracy z niewidomymi (Teatr ITAN Kraków). „Osadzeni z różnymi wyrokami być może pierwszy raz spotkają niewidomych, może swoje dawne ofiary. Ci przybędą jako artyści, którzy pokonali i pokonują wiele przeszkód. Przywiozą swój film, historię pracy nad nim i nad sobą. Podzielą się doświadczeniem, że zmiana na lepsze jest możliwa, zaktywizują więźniów twórczo i po ludzku pracą nad spektaklem, ucząc się siebie, nabierając zaufania, szacunku” – mówi Beata Dżon-Ozimek, pomysłodawczyni projektu.

Dwie serie 3-dniowych warsztatów zakończą się minispektaklami. Dadzą uczestnikom m.in. umiejętności współpracy z niewidomymi, podwyższenie kompetencji społecznych, umiejętności „miękkie”, ważne w procesie resocjalizacji. Praca z krótkimi tekstami, ruch sceniczny pomogą osadzonym w przełamywaniu barier przed publicznymi wystąpieniami, w operowaniu głosem, ciałem - bo „sztuka daje światło, a moja dusza mroczna jest” – mówi Czarek, skazaniec z Wołowa. 
Warsztaty realizowane są przez Stowarzyszenie im. Richarda Straussa we współpracy z Fundacją ITAN. 

Projekt dofinansowano ze środków Ministra Kultury i Dziedzictwa Narodowego pochodzących z Funduszu Promocji Kultury oraz Fundacji PZU.
